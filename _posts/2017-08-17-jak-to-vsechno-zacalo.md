---
title: Jak to všechno začalo
---

Konečně je to tu! To, na co si malé holčičky hrají jen co se naučí samy chodit... Dostanou svůj první malý kočárek a v něm panenku, o kterou se starají, převlékají, krmí, hladí, chovají, milují. Mají rády opravdová miminka a jsou nadšené, když se můžou na nějaké podívat a někdy si i nějaké trošku pochovat. Pak ale povyrostou, začnou mít jiné záliby, koníčky, starosti a povinnosti a ten opravdový kočárek je čeká až později. Na někoho čeká ten opravodvý kočárek hned po škole, někoho po třicítce, někoho až po nějakém kariérním úspěchu. Každopádně je jen pár žen, kterým ty pomyslné hodiny nezačnou tikat vůbec.

Já patřím mezi ty, na které kočárek čekal po třicítce - hned po tom, co jsem potkala toho nejlepšího a pro mě toho pravého muže. Vlastně se dá říct, že on si našel mě. Měl hodně trpělivosti a nenechal se odradit a to ani když to se mnou bylo občas těžké. Po dlouhém přemlouvání se mu podařilo mě dostat na schůzku, na které jsem hned zjistila, že Martin je ten pravý muž pro mě a pak už šlo všechno rychle. O několik měsíců později jsme spolu začali bydlet, hodně jsme cestovali a pak se rozhodli, že bychom spolu chtěli založit rodinu. Vydali jsme se na poslední velkou dovolenou ve dvou (i když Terezka už byla v té době v bříšku), uspořádali jsme svatbu a pak už jen očekávali příchod naší malé holčičky.

Po narození Terezky mi Martin založil blog a já se chystám nám a i vám - těm, které to bude zajímat, psát především o Terezce a našem společném rodinném životě - o tom, jak nás narození Terezky obohatilo, změnilo, co nám to přineslo. Témat bude určitě víc, ale jelikož začínám psát teď, kdy jsou Terezce necelé čtyři týdny a zatím nemáme tu vlastní zkušenost s tím, co nás všechno čeká, bude tento blog vlastně jako náš online deník. Třeba se někdo v mém povídání občas uvidí, případně vás obohatí o nějakou jinou zkušenost. Doufám, že se vám bude dobře číst a těšit vás tak jako nás.
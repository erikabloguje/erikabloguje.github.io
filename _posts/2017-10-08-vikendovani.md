---
title: Víkendování
excerpt: 
---

Na mateřské dovolené si člověk začne naplno užívat i takové pro něj předtím samozřejmé věci, jako je návštěva rodičů. Už to není jen víkend, ale skoro výlet nebo malá dovolená. A podle toho takové cestování také vypadá :-) Nacpat všechny ty zapakované věci do auta vypadá zprvu jako nesplnitelný úkol. Dřív nám s Martinem stačila jedna menší taška. Teď to je ta jedna menší taška pro nás a pak celý svět pro Terezku :-) Pro ty zatím méně zkušené to je především kočárek, přebalovací taška, cestovní postýlka, peřinka, monitor dechu, chůvička, vanička, hnízdečko, hrazdička a jedna velká taška, ve které jsou pleny jednorázové, ale i látkové, vlhčené ubrousky, zavinovačky, deky a spousta oblečení pro případ menších či větších nehod.

{% include gallery-image.html src="IMG_2713-large.JPG" caption="Chalupa v Tajchách u Rokytnice nad Jizerou" %} 

První takový víkend jsem absolvovala hned po ukončeném šestinedělí a moc jsme si ho s Terezkou užily. Sice byly naše plány na strávení víkendu jiné než jaká byla realita, ale i tak to bylo fajn. Cestovaly jsme bez Martina, protože ten měl naplánovanou akci s klukama v Plzni. Vyrazily jsme tak už ve čtvrtek, abychom daly novopečenému tatínkovi prostor na regeneraci :-) Ještě ten den večer mě ale začalo bolet v krku. Nechtěla jsem si připouštět, že bych mohla být nemocná. No, ale byla. Celý víkend jsem v podstatě promarodila, a tak jsem ani nevytáhla kočárek, abysme obkroužily vesnici. Rodiče si tak Terezku náležitě užili, protože jsem se k ní nechtěla moc přibližovat, aby nic nechytla.

{% include gallery-image.html src="IMG_2695-medium.JPG" caption="Já s Terezkou" %} 

Hned další víkend jsme měli naplánované rodinné setkání na pronajaté chatě v Rokytnici nad Jizerou. Moc jsme se těšili, a tak jsem se snažila vykurýrovat, což se ve finále povedlo a já tak odjížděla jen se zahuhňaným nosem. Na chatu jsme dorazili už ve čtvrtek odpoledne. Počasí se náramně povedlo a chata předčila naše očekávání. Sešlo se nás deset dospělých a čtyři děti. Pro nás s Martinem a Terezkou byl tento víkend balzámem na duši. Chata byla sevřená mezi kopci. Na dohled byla jen jedna další chata. Prostě ráj.

{% include gallery-image.html src="IMG_2709-large.JPG" caption="Vyrážíme na výlet" %} 

V dohledné době nás čeká ještě pár takových výletů, na které se už teď těšíme. Je úžasné, jak si člověk začne vážit a užívat si i takové běžné výlety. S narozením Terezky se pohled na život a priority poněkud upraví a zatím si nemůžeme vůbec stěžovat, spíše naopak :-)

{% include gallery-image.html src="IMG_5688-large.JPG" caption="Hromadný výlet s rodinkou" %} 